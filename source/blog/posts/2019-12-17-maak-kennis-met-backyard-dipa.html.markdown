---
title: "Maak kennis met Backyard DIPA, onze vetste release tot nu toe"
date: 2019-12-17 08:00 CEST
tags: DIPA
author: Ronald
featured: true
image: assets/images/social/201912-backyard.jpg
featured_image: blog/201912-introducing-backyard.png
---

__Maak kennis met een van de dikste bieren die we tot nu toe hebben gebrouwen. De late hopgift en een dubbele dryhop dragen bij aan een lichte bitterheid en een smaakexplosie van ananas, steen- en citrusfruit. De ruime toevoeging van havervlokken zorgt voor een heerlijke juicy body.__

## Achtergrond

Na de release van Hop in the Yard afgelopen juli hebben we een tijdje nagedacht over een gepast vervolg. We waren en zijn erg tevreden met het resultaat van Hop in the Yard, maar vonden ook dat er bij een volgende release best een tandje bij kon.

Dus zijn we aan de slag gegaan met een recept voor een Double IPA, die in het verlengde zou komen te liggen van Just a Backyard IPA: ongeveer hetzelfde hopprofiel (dus een mix van Citra, Mosaic Ã©n de zeldzame Galaxy), kleur (geel-oranje en troebel) en het gebruik van dezelfde giststam (Vermont Ale). Daarbij stond voor ons buiten kijf dat we van alles meer wilden: meer hop, meer body, meer alcohol en bovenal meer bier. Toen ons een buitenkansje geboden werd om aan een grote voorraad Galaxy hop te komen, kwam alles voor ons in een stroomversnelling en zijn we gaan brouwen.

## Brouwdag

Eind november was het tijd om de opgedane kennis van enkele testbatches om te zetten in een grote batch.

Een sfeerimpressie van onze brouwdag:

![Maisch klaar](/assets/images/blog/201912-brewday-1.jpg)

![Galaxy to the max](/assets/images/blog/201912-brewday-2.jpg)

![Start SG gehaald](/assets/images/blog/201912-brewday-3.jpg)

## Over Backyard DIPA

![Backyard DIPA Cans](/assets/images/blog/201912-backyard-cans.png)

Backyard DIPA is een compromisloze, hazy New England Style Double India Pale Ale, intens dubbel gedryhopt met drie van onze favoriete hopsoorten: Galaxy, Mosaic en Citra. Het bier is vergist met een van de beste giststammen voor IPA's die wij kennen (Vermont Ale).

Met smaaktonen van ananas, steen- en citrusfruit, aangevuld met een sappig en romig mondgevoel, is dit bier alles wat de echte hopheads willen van een New England-stijl DIPA. Backyard DIPA is, zoals gezegd, de natuurlijke opvolger van onze eerste release Just a Backyard IPA en kan gezien worden als een evolutie naar DIPA van het bier waar voor ons alles mee begon. En na het succes van voorgaande releases hebben we nu dus meer bier gebrouwen dan ooit.

### Yes we can!

Voor het eerst hebben we een bier afgevuld op blik. De voordelen (licht- en luchtdicht) en de uitstraling (blik = awesome) hebben voor ons de doorslag gegeven om dit nu te doen. Afvullen op blik past helemaal in onze filosofie om geen concessies te doen aan wat we zelf zo mooi vinden.

## Specificaties

| IBU         | 35                              |
| Hop         | Citra, Mosaic & Galaxy          |
| Mout        | Pilsner, Wheat, Havervlokken    |
| Gist        | Vermont Ale                     |
| Alcohol         | 8,5%                            |
| Afgevuld op | 44 CL Blik & 20 L Petainer Fust |

## Verkrijgbaarheid

Backyard DIPA is zeer binnenkort verkrijgbaar in heel Nederland en zelf er buiten.
