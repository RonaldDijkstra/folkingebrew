---
title: "6 redenen waarom bier uit blik beter is dan uit glas (of: waarom wij afvullen op blik)"
date: 2019-12-14 08:00 CEST
tags: can
author: Ronald
featured: true
image: assets/images/social/can-1200x630.jpg
featured_image: blog/201912-yes-we-can-featured.jpg
header_image: moods/banner-cans.jpg
---

__Voor ons nieuwe bier hebben wij gekozen voor het afvullen op 44 CL blik. Dit past helemaal in onze filosofie om vooral dat te doen wat we zelf zo mooi vinden. Wij vinden blik (althans, voor ons _extreem_ gehopte bier) op vele manieren beter dan glas. In dit blog zetten we uiteen waarom we dat vinden.__

![Ons nieuwe bier preview](/assets/images/blog/2019-12-yes-we-can.jpg)

## 1. In blik krijgt zuurstof geen kans

Bij elk bottelingsproces is er een mogelijkheid dat zuurstof vast komt te zitten in de lege ruimte boven het bier. En dat is niet goed, omdat er dan kans bestaat dat het bier begint te oxideren en dat schaadt vooral hoppig bier. Oxidatie vermindert het hoparoma en brengt wat nare bijsmaken ('natte krant') met zich mee. Bovendien maakt het onze mooie oranjegele IPA donker van kleur. En dat wil helemaal niemand.

Het proces van zuurstof dat vast komt te zitten boven het bier zou voorkomen kunnen worden door rechtstreeks op het schuim te cappen, maar dat is lang niet op elke bottelinstallatie een mogelijkheid.

Voor het cannen van bier zijn installaties bedacht, die op alle mogelijke manieren voorkomen dat er zuurstof bij het bier komt en achterblijft in het blik. Hiermee wordt dus een groot deel van het oxidatieprobleem opgelost.

## 2. In blik krijgt UV-straling nog minder kans

Licht, met name de UV-straling, is funest voor de hop in het bier. Door lichtvervuiling krijg je het zogenaamde _skunked_ effect in je bier: door het reageren van licht met de hop ontstaan nare zwavelverbindingen. Dat is echt niet lekker.

Het gebruik van donkere flessen helpt een beetje, maar raadt eens wat er nog beter is? Het almachtige blik! Niets komt erdoorheen. Op dit gebied verslaat blik eenvoudig elke fles. Dat is goed voor de kwaliteit van ons nieuwe bier.

## 3. Recyclebaarheid van blik is beter

Bijna 100% van het aluminium waar blikken van gemaakt zijn is recyclebaar, in tegenstelling tot de recyclebaarheid van glazen flessen. Daarbij komt dat we veel minder gewicht nodig hebben voor hetzelfde aantal afgevulde units. 1600 flessen is ongeveer 480 kilo glas. Dezelfde hoeveelheid in blik is nog geen 26 kilogram in materiaal!

## 4. Er is tegenwoordig echt geen metaalsmaak meer

Metaalsmaak in het bier? Klopt niet. Als een bier uit blik naar metaal smaakt, dan is er ergens anders in het proces iets misgegaan. Het idee dat bier uit blik naar metaal smaakt, is vooral iets uit een grijs verleden. Tegenwoordig worden blikken zo gecoat, dat er geen enkele metaalsmaak afgegeven wordt. Proef je wel metaal (het zit echt vooral tussen je oren) schenk dan je bier sowieso uit in een glas.

## 5. Blik is beter voor de liefhebber

Een blikje laat zich door het geringere gewicht makkelijker vervoeren. Een tas vol blikken is aanmerkelijk lichter dan een tas vol flessen. Daarbij komt, een blikje koelt veel sneller en beter af. En je kunt mooie muurtjes bouwen van blik (probeer eens flessen te stapelen...).

## 6. Blik is gewoon mooier

Blik geeft ons meer opties om te spelen met de uitstraling van ons bier en de bijbehorende labels, z√©ker de 44 CL blikken. Ook laten wij ons voor ons bier inspireren door de Amerikaanse en Britse craft beer cultuur en daar is blik eigenlijk al jaren gemeengoed voor de brouwerijen. Zeker onder de IPA-specialisten.

## Maar niet alle biertypen kun je afvullen op blik

Met name de bieren waar hergisting en bewaarpotentieel een rol spelen kun je simpelweg niet op blik afvullen. Dit geldt dus vooral voor spontaanvergiste bieren als lambiek en andere wilde bieren. Het bier 'leeft' nog heel lang door en zal niet snel stoppen met vergisten. Voor dit type bieren is glas veel meer geschikt.

## Conclusie

Wij hebben de keuze gemaakt voor afvullen op blik, omdat wij vooral graag willen dat ons bier zo lang mogelijk, zo goed mogelijk blijft. Wij zijn daarom erg blij dat ons deze mogelijkheid is geboden en zullen in de toekomst zoveel mogelijk blijven kiezen voor blik voor de bieren waar dat beter voor is!

