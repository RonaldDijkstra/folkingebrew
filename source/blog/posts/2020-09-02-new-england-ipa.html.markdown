---
title: "New England IPA: wat is het?"
date: 2020-09-02 08:00 CEST
tags: DIPA
author: Rudo
featured: true
image: assets/images/social/201912-backyard.png
featured_image: blog/201912-introducing-backyard.png
---

__New England IPA, of kortweg NEIPA. Het is het type bier waar Folkingebrew zijn [handelsmerk](/bieren/) van heeft gemaakt. Bier met een uitgesproken karakter. Maar wat is New England IPA eigenlijk? En wat is het verschil met een 'gewone' IPA?__

## De oorsprong van IPA

Terwijl NEIPA pas enige jaren bekendheid aan het vergaren is onder het grote publiek, daar is de IPA al langer niet meer weg te denken uit de Nederlandse huiskamers. Het verschil tussen de twee stijlen? Om dat uit te kunnen leggen, moeten we eerst even terug naar de oorsprong. Die van de IPA's dus.

IPA staat voor India Pale Ale en heeft zijn oorsprong in de 18e eeuw in Engeland. Op het web zwerven (wilde) verhalen rond dat het speciaal ontwikkeld is voor de lange zeereizen van de Britse Oost-Indische Compagnie naar India, maar officieel is dat nooit bewezen. Feit is dat het bier meer hop bevat, waardoor het langer houdbaar blijft. Of dat was vanwege de lange zeereis, of omdat het langer in de kelder kon worden bewaard voor terugkerende officieren van de Oost-Indische Compagnie, is niet bekend.

## NEIPA vs IPA

In de loop der jaren zijn veel varianten op de oorspronkelijke IPA gemaakt. Denk aan de English IPA, Milkshake IPA en West Coast IPA. Eén van de laatste toevoegingen is de New England IPA.

Net als een reguliere IPA bevat een New England style IPA een hoog hopgehalte, vandaar dat ook de NEIPA als familielid van de IPA door het leven gaat. En beide biersoorten hebben meestal een hoger alcoholpercentage dan pils, hoewel dat niet een voorwaarde is. Maar met die eigenschappen houdt de vergelijking al snel op.

## Zo vers mogelijk drinken?

Maar hoe zit dat dan met 'drink fresh' wat je bijvoorbeeld ook op onze blikken ziet staan? Het bier werd toch gebrouwen met meer hop zodat het beter bestand was tegen de lange overzeese reis naar India? Dat valt simpelweg te verklaren in het feit dat bij New England IPA's de meeste hop in de whirlpool en dry-hop worde ngebruikt en niet zo zeer in de kook. Hierdoor worden weinig bitter aan het bier gegeven, maar krijgt het wel een relatief snel vervliegend aroma. Toch moeten we hier wat van terugkomen, aangezien we ook schitterende smaakontwikkelingen zien in ons bier.

## Het karakter van NEIPA bier

Veel hop en een hoog alcoholpercentage dus. Maar dat is slechts de basis van NEIPA bier. Eén van de grootste verschillen met een reguliere IPA is dat een New England IPA ongefilterd is. Verder heeft het bier een lage bitterheid en wordt het gekenmerkt door een romige afdronk met sterke aroma's van tropisch fruit.

In tegenstelling tot een IPA wordt een NEIPA twee keer gedryhopt, tijdens de hoofdvergisting en na de hoofdvergisting. Het is op dat moment dat het bier zijn wazige of troebele uitstraling en uitgesproken fruitige karakter (zoals mango, citrus- en passievruchten) krijgt. De belangrijkste ingrediënten zijn de hop. Citra, Mosaic, Galaxy, Simcoe, Idaho 7 en El Dorado zijn de meest gebruikte hopsoorten die gebruikt worden in dit type bier. Een New England stijl IPA bevat verder mouten met een hoog eiwitgehalte, zoals tarwe en haver.

## Grondlegger van New England IPA's

Zoals de naam al doet vermoeden is de NEIPA in de Amerikaanse regio New England ontwikkelt. In de staat Vermont om precies te zijn, waar brouwerij The Alchemist wordt gezien als de grondlegger van de bierstijl. Hun troebel ogende biertje met de naam Heady Topper werd al in 2004 voor het eerst getapt, maar de reacties daarop waren in eerste instantie wisselend. Bier hoorde immers helder te zijn. Jarenlang moesten de brouwers hun bierstijl daarom [tegen criticasters verdedigen](https://www.thrillist.com/drink/nation/new-england-ipas-best-beer-style){:target="_blank"}{:rel="noopener noreferrer"}.

Het recept werd in de loop der jaren meerdere keren aangepast, maar er werd niet getornd aan het hazy karakter. Het doorzettingsvermogen werd beloond en het bier kreeg in 2011 een tweede leven. Tot die tijd kon Heady Topper alleen in de taproom van The Alchemist in Vermont geproefd worden. Toen de brouwerij besloot het bier af te vullen op blik, ging het als een lopend vuurtje door de Verenigde Staten. De zes verschillende hopsoorten deden de rest.

## De ontwikkeling van New England IPA

Terwijl een blik Heady Topper tegenwoordig enkele tientallen dollars waard is op de zwarte markt, is de ontwikkeling van NEIPA's niet meer te stoppen. Dat de populariteit geen grenzen kent maakt het aantal brouwerijen dat zich gespecialiseerd heeft in deze bierstijl wel duidelijk. Al snel na het succes van The Alchemist volgden andere brouwerijen aan de oostkust van Amerika. Tegenwoordig wordt de NEIPA door brouwerijen over de hele wereld gebrouwen. Wij vormen daarop geen uitzondering.

Wereldwijd hebben bierbrouwerijen, groot en klein, de nieuwste stijl IPA omarmd. Het zal niet lang meer duren voordat de reguliere IPA in de huiskamers wordt ingeruild voor een troebele New England IPA.

## East Coast IPA, Hazy IPA, Double IPA

We spreken in dit artikel over een New England IPA, of NEIPA. Maar het troebele bier met de karakteristieke fruitige tonen gaat door het leven met meer benamingen, zoals Hazy IPA of East Coast IPA. Wat het verschil is? Just the name. That's it. Zeker in de Verenigde Staten geven brouwerijen, die niet in de regio New England gevestigd zijn, deze stijl liever een andere naam.

Naast Hazy IPA en East Coast IPA, wordt ook regelmatig de naam Double IPA gebruikt. Een Double IPA (of Imperial IPA) refereert naar een grotere hoeveelheid alcohol. Dubbel is wat dat betreft door iedere brouwer op zijn manier interpreteerbaar. Een Double IPA kan dus net zo goed een andere naam voor New England IPA zijn, als voor andere stijlen, zoals een American IPA.
