---
title: "6 redenen waarom bier uit blik beter is dan uit glas (of: waarom wij afvullen op blik)"
date: 2019-12-16 08:00 CEST
tags: can
author: Ronald
featured: true
featured_image: blog/201912-yes-we-can-featured.jpg
header_image: moods/banner-cans.jpg
---
__Voor ons nieuwe bier hebben wij gekozen voor het afvullen op 44 CL blik. Dit past helemaal in onze filosofie: vooral doen wat we zelf zo mooi vinden. Voor een IPA vinden wij blik om vele redenen beter dan fles. In dit blog zetten we uiteen waarom.__

## 1. In blik krijgt zuurstof geen kans

Bij elk brouw- en bottelingsproces is er een mogelijkheid dat zuurstof in aanraking komt met het bier. Iets wat we niet willen, zeker niet bij een  bieren met extreem veel hop zoals onze IPA’s. Contact met zuurstof zorgt voor oxidatie, iets wat een slechte invloed heeft op de mooie hoparoma’s en de kleur van het bier. Het gebruik van veel dryhop maakt dat het bier hier extra gevoelig voor is.

Het afvullen op blik zorgt ervoor dat er geen ruimte is voor zuurstof boven het bier, iets wat bij een fles nog wel eens kan gebeuren. Ook sluit het blik, beter dan een kroonkurk, het bier volledig af van de buitenwereld. Zo krijgt zuurstof geen kans!

## 2. Een blik houdt alle UV-straling tegen

Licht, met name de UV-straling, is funest voor de hop in het bier. De UV straling kan zogen voor het zogenaamde _skunked_ effect: er ontstaan nare zwavelverbindingen en dat is echt niet lekker.
Het gebruik van donkere flessen helpt een beetje, maar raadt eens wat er nog beter is? Het almachtige blik! Niets komt erdoorheen. Op dit gebied verslaat blik eenvoudig elke fles. Dat is goed voor de kwaliteit van ons nieuwe bier.

## 3. Recyclebaarheid van blik is beter

Bijna 100% van het aluminium waar blikken van gemaakt zijn is recyclebaar, in tegenstelling tot de recyclebaarheid van glazen flessen. Daarbij komt dat we veel minder gewicht nodig hebben voor hetzelfde aantal afgevulde units. 1600 flessen is ongeveer 480 kilo glas. Dezelfde hoeveelheid in blik is nog geen 26 kilogram in materiaal!

## 4. Er is tegenwoordig echt geen metaalsmaak meer

Metaalsmaak in het bier? Klopt niet. Als een bier uit blik naar metaal smaakt, dan is er ergens anders in het proces iets misgegaan. Het idee dat bier uit blik naar metaal smaakt, is vooral iets uit een grijs verleden. Tegenwoordig worden blikken zo gemaakt, dat er geen enkele metaalsmaak afgegeven wordt. Proef je wel metaal (het zit echt vooral tussen je oren) schenk dan je bier sowieso uit in een glas.

## 5. Blik is beter voor de liefhebber

Een blikje laat zich door het geringere gewicht makkelijker vervoeren. Een tas vol blikken is aanmerkelijk lichter dan een tas vol flessen. Daarbij komt, een blikje koelt veel sneller en beter af. En je kunt mooie muurtjes bouwen van blik (probeer eens flessen te stapelen…).

## 6. Blik is gewoon mooier

Blik geeft ons meer opties om te spelen met de uitstraling van ons bier en de bijbehorende labels, zéker de 44 CL blikken. Ook laten wij ons voor ons bier inspireren door de Amerikaanse en Britse craft beer cultuur en daar is blik eigenlijk al jaren gemeengoed voor de brouwerijen.

## Maar niet alle biertypen kun je afvullen op blik

Met name de bieren waar hergisting en bewaarpotentieel een rol spelen kun je beter niet op blik afvullen. Dit geldt dus vooral voor spontaan vergiste bieren als lambiek en andere wilde bieren. Het bier 'leeft' nog heel lang door en zal niet snel stoppen met vergisten. Voor dit type bieren is glas veel meer geschikt.

## Conclusie

Wij hebben de keuze gemaakt voor afvullen op blik, omdat wij vooral graag willen dat ons bier zo lang mogelijk zo goed mogelijk blijft. Wij zijn daarom erg blij dat wij ons bier nu op blik af hebben kunnen vullen.

Het ‘zwerver bier imago’ van een half liter blik, dat is wat ons betreft voorgoed voorbij.

